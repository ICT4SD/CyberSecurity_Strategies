----------------------- Page 1-----------------------

                                                   Guvernul României  
                                                                     
  Hotărârea nr. 271/2013 pentru aprobarea Strategiei de securitate cibernetică a  
       României şi a Planului de acţiune la nivel naţional privind implementarea  
                              Sistemului naţional de securitate cibernetică  
   

 Publicat în Monitorul Oficial, Partea I nr. 296 din 23.05.2013.   

     Hotărâre pentru aprobarea Strategiei de securitate cibernetică a României şi a Planului de  
   acţiune la nivel naţional privind implementarea Sistemului naţional de securitate cibernetică  

  

În temeiul art. 108 din Constituţi a României, republicată, şi al art. 11 lit. f) din Legea nr. 90/2001  
 privind  organizarea  şi  funcţionarea  Guvernului  României  şi  a  ministerelor,  cu  modificările  şi  
completările ulterioare,  

Guvernul României adoptă prezenta hotărâre.  

Art. 1. - Se aprobă Strategia de securitate cibernetică a României, prevăzută în anexa nr. 1.  

Art. 2. - Se aprobă Planul de acţiune la nivel naţional privind implementarea Sistemului naţional  
de securitate cibernetică prevăzut în anexa nr. 21*).  

Art. 3.  -  Ministerul pentru Societatea Informaţională şi celelalte autorităţi publice responsabile  
au obligaţia de a duce la îndeplinire obiectivele şi direcţiile de acţiune prevăzute în Strategia de  
securitate cibernetică a României şi în Planul de acţiune la nivel naţional privind implementarea  
Sistemului naţional de securitate cibernetică, cu respectarea prevederilor legale în vigoare.  

Art. 4. - Anexele nr. 1 şi 2 fac parte integrantă din prezenta hotărâre.  

  

 PRIM-MINISTRU  

VICTOR-VIOREL PONTA  

Contrasemnează:  

Viceprim-ministru,  

Gabriel Oprea  

 Ministrul pentru societatea informaţională,  

                                                            
1 
   *) Anexa nr. 2 se comunică instituţiilor interesate, fiind clasificată potrivit legii.  
                                                               1 / 17  
  

----------------------- Page 2-----------------------

Dan Nica  

Viceprim-ministru,  

ministrul finanţelor publice,  

Daniel Chiţoiu  

Ministrul delegat pentru buget,  

Liviu Voinea  

Ministrul apărării naţionale,  

Mircea Duşa  

Ministrul afacerilor interne,  

Radu Stroe  

Ministrul educaţiei naţionale,  

Remus Pricopie  

Ministrul afacerilor externe,  

Titus Corlăţean  

Ministrul delegat pentru învăţământ superior,  

cercetare ştiinţifică şi dezvoltare tehnologică,  

Mihnea Cosmin Costoiu  

Directorul Serviciului Român de Informaţii,  

George-Cristian Maior  

Directorul Serviciului de Informaţii Externe,  

Teodor Viorel Meleşcanu  

Directorul Serviciului de Protecţie şi Pază,  

Lucian-Silvan Pahonţu  

Directorul Serviciului de Telecomunicaţii Speciale,  

Marcel Opriş  

                                                        2 / 17  
  

----------------------- Page 3-----------------------

Directorul Oficiului Registrului Naţional  

al Informaţiilor Secrete de Stat,  

Marius Petrescu  

  

Bucureşti, 15 mai 2013.   

Nr. 271.   

  

  

  

  

  

  

  

  

  

  

  

  

  

  

  

  

  

  

  

                                                                                         3 / 17  
  

----------------------- Page 4-----------------------

ANEXA Nr. 1  

STRATEGIA de securitate cibernetică a României  

  

I. Introducere  

  

1. Context  

 Dezvoltarea rapidă a tehnologiilor moderne de informaţii şi comunicaţii -  condiţie sine qua non  
a  edificării  societăţii  informaţionale  -   a  avut  un  impact  major  asupra  ansamblului  social,  
 marcând adevărate mutaţii în filozofia de funcţionare a economicului,  politicului şi culturalului,  
dar  şi  asupra  vieţii  de  zi  cu  zi  a  individului.  Practic,  în  prezent,  accesul  facil  la  tehnologia  
informaţiei  şi  comunicaţiilor  reprezintă  una  dintre  premisele  bunei  funcţionări  a  societăţii  
 moderne.   

Spaţiul  cibernetic  se  caracterizează  prin  lipsa  frontierelor,  dinamism  şi  anonimat,  generând  
deopotrivă  oportunităţi  de  dezvoltare  a  societăţii  informaţionale  bazate  pe  cunoaştere,  dar  şi  
 riscuri   la   adresa   funcţionării   acesteia   (la   nivel   individual,   statal   şi   chiar   cu   manifestare  
transfrontalieră).   

Alături   de   beneficiile   incontestabile  pe   care   informatizarea   le   induce   la  nivelul   societăţii  
 moderne, aceasta introduce şi vulnerabilităţi, astfel că asigurarea securităţii spaţiului cibernetic  
trebuie  să  constituie  o  preocupare  majoră  a  tuturor  actorilor  implicaţi,  mai  ales  la  nivel  
instituţional, unde se concentrează responsabilitatea elaborării şi aplicării de  politici coerente în  
domeniu.   

 România       urmăreşte        atât     dezvoltarea        unui     mediu      informaţional         dinamic      bazat      pe  
interoperabilitate  şi  servicii  specifice  societăţii  informaţionale,  cât  şi  asigurarea  respectării  
drepturilor  şi  libertăţilor  fundamentale  ale  cetăţenilor  şi  a  intereselor  de  securitate  naţională,  
într -un cadru legal adecvat. Din această perspectivă se resimte necesitatea dezvoltării culturii de  
securitate cibernetică a utilizatorilor sistemelor informatice şi de comunicaţii, adesea insuficient  
informaţi  în  legătură  cu  potenţialele  riscuri,  dar  şi  cu  soluţiile  de  contracarare  a  acestora.  
Cunoaşterea  pe  scară  largă  a  riscurilor  şi  ameninţărilor  derivate  din  activităţile  desfăşurate  în  
spaţiul  cibernetic,  precum  şi  a  modului  de  prevenire  şi  contracarare  a  acestora  necesită  o  
comunicare şi cooperare eficiente între actorii specifici în acest domeniu.   

Statul român îşi asumă rolul de coordonator al activităţilor desfăşurate la nivel naţional pentru  
asigurarea securităţii cibernetice, în concordanţă cu demersurile iniţiate la nivelul UE şi NATO.  
 Problematica        securităţii    cibernetice      a   devenit     prioritară     pentru      aceste    organisme,        care  
derulează demersuri reglementare necesare dezvoltării mecanismelor de apărare cibernetică.   

                                                             4 / 17  
  

----------------------- Page 5-----------------------

Incidentele de securitate cibernetică şi atacurile cibernetice majore cu care s-au confruntat în  
ultimii  ani  unele  state  şi  organizaţii  internaţionale  au  determinat  conştientizarea,  la  nivel  
internaţional, a necesităţii adoptării unor strategii şi politici în domeniul securităţii cibernetice.  
Astfel, există în prezent strategii naţionale de securitate cibernetică, precum cele ale Estoniei,  
Statelor Unite ale Americii, Marii Britanii, Germaniei şi Franţei, care fundamentează necesitatea  
demersurilor pentru dezvoltarea capabilităţilor proprii de contracarare a atacurilor cibernetice şi  
stabilesc     cadrul     de    acţiune      şi   cooperare       între    diverse      entităţi    guvernamentale          şi  
nonguvernamentale            pentru     limitarea     consecinţelor.      Conform       acestor    strategii,    eforturile  
naţiunilor  vizează  implementarea  unor  măsuri  de  securitate  care  să  conducă  la  creşterea  
nivelului de protecţie a infrastructurilor cibernetice, în special a celor care susţin infrastructurile  
critice naţionale.   

Evoluţia rapidă a naturii ameninţărilor cibernetice a necesitat adoptarea, şi de către Organizaţia  
Nord-Atlantică, a unui nou concept şi a unei noi politici în domeniul apărării cibernetice. În acest  
sens,  NATO  şi-a  redefinit  rolul  şi  perimetrul  de  acţiune  în  domeniu  şi  a  elaborat  un  plan  de  
acţiune  pentru  dezvoltarea  unor  capabilităţi  necesare  protejării  infrastructurilor  cibernetice  
proprii,  precum  şi  a  unor  mecanisme  de  consultare  a  statelor  membre  şi  de  asigurare  a  
asistenţei în cazul unor atacuri cibernetice majore.  

La  nivelul  UE  sunt  întreprinse  demersuri  în  privinţa  adoptării  unei  strategii  europene  pentru  
securitatea      cibernetică,      care    să   armonizeze        eforturile     statelor    membre        în   abordarea  
provocărilor de securitate din spaţiul cibernetic şi protecţia infrastructurilor informatice critice.   

Totodată,  la  nivelul  UE, s-a  conturat  necesitatea  adoptării unei  politici  privind  lupta  împotriva  
criminalităţii     informatice.      Iniţiativele    subsecvente       au    pornit    de   la   constatarea       creşterii  
numărului  de  infracţiuni  informatice,  a  tot  mai  amplei  implicări  a  grupurilor  de  criminalitate  
organizată  în  criminalitatea  informatică,  precum  şi  a  necesităţii  unei  coordonări  a  eforturilor  
europene în direcţia combaterii acestor acte. Având în vedere că atacurile cibernetice pe scară  
largă,  bine  coordonate  şi  direcţionate  către  infrastructurile  cibernetice  critice  ale  statelor  
membre, constituie o preocupare crescândă a UE, întreprinderea de acţiuni pentru combaterea  
tuturor formelor de  criminalitate informatică, atât la nivel european, cât şi la nivel naţional, a  
devenit o necesitate stringentă.   

Creşterea capacităţii de luptă împotriva criminalităţii informatice la nivel naţional, european şi  
internaţional implică, printre altele:   

          -  creşterea   gradului   de   cooperare   şi   coordonare   între   unităţile   responsabile   cu  
combaterea criminalităţii informatice, alte autorităţi şi experţi din cadrul Uniunii Europene;   

          -  dezvoltarea unui cadru de reglementare coerent, la nivelul UE, privind lupta împotriva  
criminalităţii informatice, în coordonare cu statele membre, precum şi cu autorităţile europene  
şi internaţionale cu relevanţă în domeniu;   

                                                           5 / 17  
  

----------------------- Page 6-----------------------

          -  creşterea  nivelului  de  conştientizare  a  costurilor  şi  pericolelor  pe  care  le  implică  
criminalitatea informatică.   

În acest context, România recunoaşte existenţa unor astfel de ameninţări şi susţine o abordare  
comună, integrată şi coordonată, atât la nivelul NATO, cât şi la nivelul UE, pentru a putea oferi  
 un răspuns oportun la atacurile cibernetice.   

2. Scop şi obiective  

Scopul Strategiei de securitate cibernetică a României este de a defini şi de a menţine un mediu  
virtual sigur, cu un înalt grad de rezilienţă şi de încredere, bazat pe infrastructurile cibernetice  
 naţionale,   care   să   constituie   un   important   suport             pentru   securitatea   naţională   şi   buna  
guvernare,  pentru  maximizarea  beneficiilor  cetăţenilor,  mediului  de  afaceri  şi  ale  societăţii  
 româneşti, în ansamblul ei.   

Strategia de securitate cibernetică a României prezintă obiectivele, principiile şi direcţiile majore  
de  acţiune  pentru  cunoaşterea,  prevenirea  şi  contracararea  ameninţărilor,  vulnerabilităţilor  şi  
 riscurilor la adresa securităţii cibernetice a României şi pentru promovarea intereselor, valorilor  
şi obiectivelor naţionale în spaţiul cibernetic.   

În   scopul  asigurării  coerenţei  şi  eficienţei  acţionale,  Strategia  de  securitate  cibernetică  a  
 României,  denumită  în  continuare  strategie,  urmăreşte  îndeplinirea  obiectivului  naţional  de  
securitate       privind     "asigurarea       securităţii     cibernetice",       cu    respectarea        principiilor     şi  
caracteristicilor      Strategiei     naţionale      de    apărare     şi   Strategiei     naţionale     de    protecţie      a  
 infrastructurilor critice.   

 Pentru asigurarea securităţii cibernetice a României, strategia stabileşte următoarele obiective:   

          a)   adaptarea   cadrului   normativ   şi   instituţional   la   dinamica   ameninţărilor   specifice  
spaţiului cibernetic;   

          b)   stabilirea     şi  aplicarea      unor    profile     şi  cerinţe     minime      de    securitate     pentru  
 infrastructurile  cibernetice  naţionale,  relevante  din  punct  de  vedere  al  funcţionării  corecte  a  
 infrastructurilor critice;   

          c) asigurarea rezilienţei infrastructurilor cibernetice;   

          d)   asigurarea      stării   de    securitate     prin    cunoaşterea,       prevenirea      şi   contracararea  
vulnerabilităţilor, riscurilor şi ameninţărilor la adresa securităţii cibernetice a României;   

          e)   valorificarea   oportunităţilor   spaţiului   cibernetic   pentru   promovarea   intereselor,  
valorilor şi obiectivelor naţionale în spaţiul cibernetic;   

          f) promovarea şi dezvoltarea cooperării între sectorul public şi cel privat în plan naţional,  
 precum şi a cooperării internaţionale în domeniul securităţii cibernetice;   

                                                            6 / 17  
  

----------------------- Page 7-----------------------

          g)   dezvoltarea       culturii    de    securitate      a   populaţiei      prin   conştientizarea        faţă    de  
vulnerabilităţile, riscurile şi ameninţările provenite din spaţiul cibernetic şi necesitatea asigurării  
 protecţiei sistemelor informatice proprii;   

          h)  participarea  activă  la  iniţiativele  organizaţiilor  internaţionale  din  care  România  face  
 parte  în  domeniul  definirii  şi  stabilirii  unui  set  de  măsuri  destinate  creşterii  încrederii  la  nivel  
 internaţional  privind utilizarea spaţiului cibernetic.   

3. Concepte, definiţii şi termeni  

În înţelesul prezentei strategii, termenii şi expresiile de mai j os au următoarea semnificaţie:   

 infrastructuri  cibernetice  -  infrastructuri  de  tehnologia  informaţiei  şi  comunicaţii,  constând  în  
sisteme informatice, aplicaţii aferente, reţele şi servicii de comunicaţii electronice;   

spaţiul  cibernetic  -  mediul  virtual,  generat de  infrastructurile  cibernetice,  incluzând  conţinutul  
 informaţional procesat, stocat sau transmis, precum şi acţiunile derulate de utilizatori în acesta;   

securitate  cibernetică  -  starea  de  normalitate  rezultată  în  urma  aplicării  unui  ansamblu  de  
 măsuri proactive şi reactive prin care se asigură confidenţialitatea, integritatea, disponibilitatea,  
autenticitatea  şi  nonrepudierea  informaţiilor  în  format  electronic,  a  resurselor  şi  serviciilor  
 publice  sau  private,  din  spaţiul  cibernetic.  Măsurile  proactive  şi  reactive  pot  include  politici,  
concepte,  standarde  şi  ghiduri  de  securitate,  managementul  riscului,  activităţi  de  instruire  şi  
conştientizare,  implementarea  de  soluţii  tehnice  de  protejare  a  infrastructurilor  cibernetice,  
 managementul identităţii, managementul consecinţelor;   

apărare cibernetică  -  acţiuni desfăşurate în spaţiul cibernetic în scopul protejării,  monitorizării,  
analizării,   detectării,   contracarării   agresiunilor   şi   asigurării   răspunsului   oportun   împotriva  
ameninţărilor asupra infrastructurilor cibernetice specifice apărării naţionale;   

operaţii  în  reţele  de  calculatoare  -  procesul  complex  de  planificare,  coordonare,  sincronizare,  
armonizare   şi   desfăşurare   a   acţiunilor   în   spaţiul   cibernetic   pentru  protecţia,   controlul   şi  
 utilizarea reţelelor de calculatore în scopul obţinerii superiorităţii informaţionale, concomitent  
cu neutralizarea capabilităţilor adversarului;   

ameninţare  cibernetică  -  circumstanţă  sau  eveniment  care  constituie  un  pericol  potenţial  la  
adresa securităţii cibernetice;   

atac cibernetic - acţiune ostilă desfăşurată în spaţiul cibernetic de natură să afecteze securitatea  
cibernetică;   

 incident  cibernetic  -  eveniment  survenit  în  spaţiul  cibernetic  ale  cărui  consecinţe  afectează  
securitatea cibernetică;   

                                                             7 / 17  
  

----------------------- Page 8-----------------------

terorism cibernetic - activităţile premeditate desfăşurate în spaţiul cibernetic de către persoane,  
grupări  sau  organizaţii  motivate  politic,  ideologic  ori  religios  ce  pot  determina  distrugeri  
materiale sau victime, de natură să determine panică ori teroare;   

spionaj cibernetic  -  acţiuni desfăşurate în spaţiul cibernetic, cu scopul de a obţine neautorizat  
informaţii confidenţiale în interesul unei entităţi statale sau nonstatale;   

criminalitatea  informatică  -  totalitatea  faptelor  prevăzute  de  legea  penală  sau  de  alte  legi  
speciale  care  prezintă  pericol  social  şi  sunt  săvârşite  cu  vinovăţie,  prin  intermediul  ori  asupra  
infrastructurilor cibernetice;   

vulnerabilitatea        în   spaţiul     cibernetic      -   slăbiciune      în    proiectarea       şi   implementarea  
infrastructurilor cibernetice sau a măsurilor de securitate aferente care poate fi exploatată de  
către o ameninţare;   

riscul  de  securitate  în  spaţiul  cibernetic  -  probabilitatea  ca  o  ameninţare  să  se  materializeze,  
exploatând o anumită vulnerabilitate specifică infrastructurilor cibernetice;   

managementul  riscului  -  un  proces  complex,  continuu  şi  flexibil  de  identificare,  evaluare  şi  
contracarare  a  riscurilor  la  adresa  securităţii  cibernetice,  bazat  pe  utilizarea  unor  tehnici  şi  
instrumente complexe, pentru prevenirea pierderilor de orice natură;   

managementul identităţii -  metode de validare a identităţii persoanelor când acestea accesează  
anumite infrastructuri cibernetice;   

rezilienţa infrastructurilor cibernetice  -  capacitatea componentelor infrastructurilor cibernetice  
de a rezista unui incident sau atac cibernetic şi de a reveni la starea de normalitate;   

entităţi de tip CERT  -  structuri specializate în înţelesul art. 2 lit. a) din Hotărârea Guvernului nr.  
494/2011       privind    înfiinţarea     Centrului     Naţional      de   Răspuns      la   Incidente     de    Securitate  
Cibernetică - CERT-RO.   

4. Principii  

Asigurarea  securităţii  cibernetice  trebuie  să  constituie  rezultatul  unor  abordări  bazate  pe  
evaluarea       riscurilor,    prioritizarea     resurselor,      implementarea         şi   monitorizarea        eficienţei  
măsurilor  de  securitate  identificate  prin  aplicarea  managementului  de  risc  şi  respectarea  
următoarelor principii:   

          - coordonarea - activităţile se realizează într-o concepţie unitară, pe baza unor planuri de  
acţiune convergente destinate asigurării securităţii cibernetice, în conformitate cu atribuţiile şi  
responsabilităţile fiecărei entităţi;   

                                                            8 / 17  
  

----------------------- Page 9-----------------------

          -  cooperarea  -  toate  entităţile  implicate  (din  mediul  public  sau  privat)  colaborează,  la  
 nivel naţional şi internaţional, pentru asigurarea unui răspuns adecvat la ameninţările din spaţiul  
cibernetic;   

          -   eficienţa     -  demersurile       întreprinse      vizează     managementul           optim     al   resurselor  
disponibile;   

          -  prioritizarea -  eforturile se vor concentra asupra securizării infrastructurilor cibernetice  
ce susţin infrastructurile critice naţionale şi europene;   

          -  diseminarea -  asigurarea transferului de informaţii, expertiză şi bune practici în scopul  
 protejării infrastructurilor cibernetice;   

          -  protejarea  valorilor  -  politicile  de  securitate  cibernetică  vor  asigura  echilibrul  între  
 nevoia de creştere a securităţii în spaţiul cibernetic şi prezervarea dreptului la intimitate şi alte  
valori şi libertăţi fundamentale ale cetăţeanului;   

          -  asumarea  responsabilităţii  -  toţi  deţinătorii  şi  utilizatorii  de  infrastructuri  cibernetice  
trebuie  să  întreprindă  măsurile  necesare  pentru  securizarea  infrastructurilor  proprii  şi  să  nu  
afecteze securitatea infrastructurilor celorlalţi deţinători sau utilizatori;   

          -  separarea  reţelelor  -  reducerea  probabilităţii  de  manifestare  a  atacurilor  cibernetice,  
specifice  reţelei  internet,  asupra  infrastructurilor  cibernetice  care  asigură  funcţiile  vitale  ale  
statului, prin utilizarea unor reţele dedicate, separate de internet.  

  

 II. Provocări şi oportunităţi  

 1. Ameninţări, vulnerabilităţi şi riscuri  

Ameninţările        specifice     spaţiului     cibernetic     se    caracterizează       prin    asimetrie      şi  dinamică  
accentuată şi caracter global, ceea ce le face dificil de identificat şi de contracarat prin măsuri  
 proporţionale cu impactul materializării riscurilor.   

 România  se  confruntă,  în  prezent,  cu  ameninţări  provenite  din  spaţiul  cibernetic,  la  adresa  
 infrastructurilor  critice,  având  în  vedere  interdependenţa  din   ce  în  ce  mai  ridicată  între  
 infrastructuri cibernetice şi infrastructuri precum cele din sectoarele financiar-bancar, transport,  
energie  şi  apărare  naţională.  Globalitatea  spaţiului  cibernetic  este  de  natură  să  amplifice  
 riscurile    la   adresa     acestora,      afectând      deopotrivă       cetăţenii,     mediul      de    afaceri     şi  cel  
guvernamental.   

În  general,  infrastructurile  cibernetice  pot  fi  afectate  de  ameninţări  de  natură  tehnică  (de  
exemplu  deficienţe  sau  defecţiuni  tehnice),  umană  (de  exemplu  erori  de  operare,  acţiuni  
voluntare) ori naturale (de exemplu fenomene meteo extreme, catastrofe naturale).   

                                                             9 / 17  
  

----------------------- Page 10-----------------------

Ameninţările  la  adresa  spaţiului  cibernetic  se  pot  clasifica  în  mai  multe  moduri,  dar  cele  mai  
frecvent utilizate sunt cele bazate pe factorii motivaţionali şi impactul asupra societăţii. În acest  
sens,   pot   fi   avute   în   vedere   criminalitatea   informatică,   terorismul   cibernetic   şi   războiul  
cibernetic, având ca sursă atât actori statali, cât şi actori nonstatali.   

Ameninţările  din  spaţiul  cibernetic  se  materializează  -  prin  exploatarea  vulnerabilităţilor  de  
 natură umană, tehnică şi procedurală - cel mai adesea în:   

          -  atacurile  cibernetice  împotriva  infrastructurilor  care  susţin  funcţii  de  utilitate  publică  
ori servicii ale societăţii informaţionale a căror întrerupere/afectare ar putea constitui un pericol  
 la adresa securităţii naţionale;   

          - accesarea neautorizată a infrastructurilor cibernetice;   

          -   modificarea,      ştergerea      sau    deteriorarea       neautorizată       de    date    informatice       ori  
 restricţionarea ilegală a accesului la aceste date;   

          - spionajul cibernetic;   

          -  cauzarea unui prejudiciu patrimonial, hărţuirea şi şantajul persoanelor fizice şi juridice,  
de drept public şi privat.   

 Principalii actori care generează ameninţări în spaţiul cibernetic sunt:   

          -  persoane  sau  grupări  de  criminalitate  organizată  care  exploatează  vulnerabilităţile  
spaţiului cibernetic în scopul obţinerii de avantaje patrimoniale sau nepatrimoniale;   

          -   terorişti   sau   extremişti   care   utilizează   spaţiul   cibernetic   pentru   desfăşurarea   şi  
coordonarea unor atacuri teroriste, activităţi de comunicare, propagandă, recrutare şi instruire,  
colectare de fonduri etc., în scopuri teroriste;   

          - state sau actori nonstatali care iniţiază sau derulează operaţiuni în spaţiul cibernetic, în  
scopul     culegerii     de    informaţii     din    domeniile       guvernamental,         militar,    economic       ori   al  
 materializării altor ameninţări la adresa securităţii naţionale.   

2. Oportunităţi  

În acelaşi timp, spaţiul cibernetic, devenit un   nou domeniu de interacţiune în cadrul societăţii  
 moderne, oferă o serie de oportunităţi generate de însăşi specificitatea acestuia. Astfel, au fost  
 identificate  următoarele  oportunităţi  pe  care  România  le  poate  exploata  prin  intermediul  
spaţiului cibernetic:   

          - susţinerea politicilor şi promovarea intereselor naţionale;   

          - dezvoltarea şi susţinerea mediului de afaceri;   

                                                            10 / 17  
  

----------------------- Page 11-----------------------

          - creşterea calităţii vieţii prin dezvoltarea serviciilor oferite de societatea informaţională;   

          -  îmbunătăţirea         cunoaşterii      şi   susţinerea       deciziilor     strategice     naţionale       în   era  
informaţională prin asigurarea capacităţilor şi instrumentelor cibernetice adecvate;   

          -  creşterea  nivelului  de  cunoaştere  şi  a  capacităţii  de  predicţie  în  scopul  avertizării  
timpurii privind riscurile şi ameninţările  la adresa securităţii naţionale;   

          -  creşterea  capacităţilor  tehnice  şi  a  competenţelor  resursei  umane  pentru  realizarea  
obiectivelor de securitate naţională.  

            

III. Direcţii de acţiune  

România îşi propune asigurarea stării de normalitate în spaţiul cibernetic reducând riscurile şi  
valorificând oportunităţile, prin îmbunătăţirea cunoştinţelor, a capabilităţilor şi a mecanismelor  
de decizie. În acest sens, eforturile se vor focaliza pe următoarele direcţii de acţiune:   

1.   Stabilirea     cadrului     conceptual,       organizatoric       şi  acţional     necesar      asigurării     securităţii  
cibernetice   

          - constituirea şi operaţionalizarea unui sistem naţional de securitate cibernetică;   

          -  completarea şi armonizarea cadrului legislativ naţional în domeniu, inclusiv stabilirea şi  
aplicarea unor cerinţe minimale de securitate pentru infrastructurile cibernetice naţionale;   

          -   dezvoltarea  cooperării  între  sectorul  public  şi  cel  privat,  inclusiv  prin  stimularea  
schimbului  reciproc  de  informaţii,  privind  ameninţări,  vulnerabilităţi,  riscuri,  precum  şi  cele  
referitoare la incidente şi atacuri cibernetice.   

2.   Dezvoltarea   capacităţilor   naţionale   de   management   al   riscului   în   domeniul   securităţii  
cibernetice şi de reacţie la incidente cibernetice în baza unui program naţional, vizând:   

          -   consolidarea,  la   nivelul  autorităţilor  competente  potrivit  legii,  a  potenţialului  de  
cunoaştere, prevenire şi contracarare a ameninţărilor şi minimizarea riscurilor asociate utilizării  
spaţiului cibernetic;   

          -  asigurarea  unor  instrumente  de  dezvoltare  a  cooperării  dintre  sectorul  public  şi  cel  
privat,  în  domeniul  securităţii  cibernetice,  inclusiv  pentru  crearea  unui  mecanism  eficient  de  
avertizare şi alertă, respectiv de reacţie la incidentele cibernetice;   

          -  stimularea  capabilităţilor  naţionale  de  cercetaredezvoltare  şi  inovare  în  domeniul  
securităţii cibernetice;   

          - creşterea nivelului de rezilienţă a infrastructurilor cibernetice;   

                                                            11 / 17  
  

----------------------- Page 12-----------------------

          -  dezvoltarea  entităţilor  de  tip  CERT,  atât  în  cadrul  sectorului  public,  cât  şi  în  sectorul  
privat.   

3. Promovarea şi consolidarea culturii de securitate în domeniul cibernetic   

          -  derularea  unor  programe  de  conştientizare  a  populaţiei,  a  administraţiei  publice  şi  a  
sectorului   privat,   cu   privire   la   ameninţările,   vulnerabilităţile   şi   riscurile   specifice   utilizării  
spaţiului cibernetic;   

          -  dezvoltarea  de  programe  educaţionale,  în  cadrul  formelor  obligatorii  de  învăţământ,  
privind utilizarea sigură a internetului şi a echipamentelor de calcul;   

          -   formarea   profesională   adecvată   a   persoanelor   care   îşi   desfăşoară   activitatea   în  
domeniul  securităţii  cibernetice  şi  promovarea  pe  scară  largă  a  certificărilor  profesionale  în  
domeniu;   

          -   includerea  unor  elemente  referitoare  la  securitatea  cibernetică  în  programele  de  
formare şi perfecţionare profesională a managerilor din domeniul public şi privat.   

4. Dezvoltarea cooperării internaţionale în domeniul securităţii cibernetice   

          -  încheierea  unor  acorduri  de  cooperare  la  nivel  internaţional  pentru  îmbunătăţirea  
capacităţii de răspuns în cazul unor atacuri cibernetice majore;   

          -  participarea la programe internaţionale care vizează domeniul securităţii cibernetice;   

          -  promovarea intereselor naţionale de securitate cibernetică în formatele de cooperare  
internaţională la care România este parte.  

            

IV. Sistemul naţional de securitate cibernetică  

Sistemul naţional de  securitate cibernetică (SNSC) reprezintă cadrul general de cooperare care  
reuneşte autorităţi şi instituţii publice, cu responsabilităţi şi capabilităţi în domeniu, în vederea  
coordonării acţiunilor la nivel naţional pentru asigurarea securităţii spaţiului  cibernetic, inclusiv  
prin  cooperarea  cu  mediul  academic  şi  cel  de  afaceri,  asociaţiile  profesionale  şi  organizaţiile  
neguvernamentale.   

Misiunea  SNSC  constă  în  asigurarea  elementelor  de  cunoaştere,  prevenire  şi  contracarare  a  
ameninţărilor,   vulnerabilităţilor   şi   riscurilor   specifice   spaţiului   cibernetic   care   pot   afecta  
securitatea infrastructurilor cibernetice naţionale, inclusiv managementul consecinţelor.   

Pentru îndeplinirea obiectivelor prezentei strategii, SNSC funcţionează ca un mecanism unitar şi  
eficient  de  relaţionare  şi  cooperare  interinstituţională,  în  vederea  adoptării  şi  aplicării  cu  
celeritate a deciziilor.   

                                                            12 / 17  
  

----------------------- Page 13-----------------------

SNSC acţionează pe următoarele componente:   

Componenta  de  cunoaştere  -  furnizează  suportul  informaţional  necesar  elaborării  măsurilor  
 proactive şi reactive în vederea asigurării securităţii cibernetice.   

Componenta  de  prevenire  -  este  principalul  mijloc  de  asigurare  a  securităţii  cibernetice  prin  
crearea şi dezvoltarea capabilităţilor necesare analizei şi prognozei evoluţiei stării acesteia.   

Componenta de cooperare şi coordonare -  asigură mecanismul unitar şi eficient de relaţionare  
în cadrul SNSC.   

Componenta de contracarare - asigură reacţia eficientă la ameninţările sau atacurile cibernetice,  
 prin  identificarea  şi  blocarea  manifestării  acestora.  Aceasta  se  realizează  în  scopul  menţinerii  
sau  restabilirii  securităţii  infrastructurilor  cibernetice  vizate,  precum  şi  pentru  identificarea  şi  
sancţionarea autorilor, potrivit legii.   

 Funcţiile  principale  ale  SNSC  se  realizează  prin  informare,  monitorizare,  diseminare,  analizare,  
avertizare, coordonare, decizie, reacţie, refacere şi conştientizare, precum şi prin adoptarea de  
 măsuri proactive şi reactive.   

 Măsurile proactive vizează:   

          -  actualizarea  şi  armonizarea  cadrului  naţional  de  reglementare  în  domeniul  securităţii  
cibernetice în concordanţă cu evoluţiile mediului de referinţă;   

          - implementarea de politici, concepte, standarde şi ghiduri de securitate;   

          -  colectarea  de  date  şi  informaţii  referitoare  la  ameninţări,  vulnerabilităţi  şi  riscuri  
identificate în spaţiul cibernetic;   

          - analiza, anticiparea şi prognoza evoluţiei stării de securitate cibernetică;   

          -  realizarea şi eficientizarea cooperării între sectorul public şi cel privat între deţinătorii  
infrastructurilor cibernetice şi autorităţile statului abilitate să întreprindă măsuri de prevenire şi  
contracarare a ameninţărilor, precum şi de minimizare a efectelor unui atac cibernetic;   

          -  ridicarea  nivelului de  instruire  şi  conştientizare  a  populaţiei  asupra  riscurilor  derivate  
din utilizarea spaţiului cibernetic;   

          -  interoperabilitatea cu alte sisteme naţionale şi internaţionale cu atribuţii în domeniul  
securităţii;   

          -  protejarea  infrastructurilor  cibernetice  naţionale  şi  a  celor  aparţinând  NATO  sau  UE  
aflate în administrarea unor instituţii ori autorităţi publice;   

          - implementarea unui mecanism de management al riscului;   

                                                            13 / 17  
  

----------------------- Page 14-----------------------

          -  asigurarea  unui  grad  ridicat  de  autoadaptabilitate,  în  funcţie  de  evoluţiile  spaţiului  
cibernetic;   

          -  asigurarea  confidenţialităţii,  integrităţii,  disponibilităţii,  autenticităţii  şi  nonrepudierii  
informaţiilor din spaţiul cibernetic;   

          - asigurarea managementului identităţii în spaţiul cibernetic;   

          -  operaţionalizarea  capabilităţilor  destinate  managementului  incidentelor  de  securitate  
cibernetică, inclusiv managementul consecinţelor;   

          - dezvoltarea mecanismelor pentru creşterea nivelului de cultură de securitate.   

Măsurile reactive urmăresc:   

          -  aplicarea   planurilor   de   contingenţă   în   vederea   minimizării   efectelor   unui   atac  
cibernetic;   

          -  aplicarea  măsurilor  cu  privire  la  asigurarea  continuităţii  fluxurilor  informaţionale  şi  
decizionale;   

          -  aplicarea  unui  plan  de  măsuri  cu  privire  la  asigurarea  funcţionalităţii  sistemelor  în  
condiţii de securitate a serviciilor publice sau private;   

          -  recuperarea şi restaurarea datelor;   

          -  identificarea şi implementarea lecţiilor învăţate, rezultate în urma aplicării procedurilor  
de management al incidentelor, management al consecinţelor unui atac cibernetic, precum şi de  
continuitate a activităţilor.   

Eficienţa activităţilor desfăşurate în SNSC depinde în mod esenţial de cooperarea, inclusiv între  
sectorul public şi cel privat, între deţinătorii infrastructurilor cibernetice şi autorităţile statului  
abilitate  să  întreprindă  măsuri  de  prevenire  şi  contracarare  a  ameninţărilor,  de  investigare  a  
atacurilor cibernetice, precum şi de minimizare a efectelor acestora.   

Consiliul   Suprem   de   Apărare   a   Ţării   este   autoritatea   ce   coordonează,   la   nivel   strategic,  
activitatea SNSC. Consiliul Suprem de Apărare a Ţării avizează Strategia de securitate cibernetică  
a  României  şi  aprobă  Regulamentul  de  organizare  şi  funcţionare  al  Consiliului  operativ  de  
securitate cibernetică.  

Consiliul operativ de securitate cibernetică (COSC) reprezintă organismul prin care se realizează  
coordonarea   unitară   a   SNSC.   Din   COSC   fac   parte,   în   calitate   de   membri   permanenţi,  
reprezentanţi  ai  Ministerului  Apărării  Naţionale,  Ministerului  Afacerilor  Interne,  Ministerului  
Afacerilor     Externe,     Ministerului       pentru     Societatea      Informaţională,        Serviciului    Român       de  
Informaţii, Serviciului de Telecomunicaţii Speciale, Serviciului de Informaţii Externe, Serviciului  

                                                           14 / 17  
  

----------------------- Page 15-----------------------

de Protecţie şi Pază, Oficiului Registrului Naţional pentru Informaţii Secrete de Stat, precum şi  
secretarul  Consiliului  Suprem  de  Apărare  a  Ţării.  Conducerea  COSC  este  asigurată  de  un  
 preşedinte  (consilierul  prezidenţial  pe  probleme  de  securitate  naţională)  şi  un  vicepreşedinte  
(consilierul prim-ministrului pe probleme de securitate naţională). Coordonatorul tehnic al COSC  
este Serviciul Român de Informaţii, în condiţiile legii.  

Guvernul  României,  prin  Ministerul  pentru  Societatea  Informaţională,  asigură  coordonarea  
celorlalte  autorităţi  publice  care  nu  sunt  reprezentate  în  COSC,  în  vederea  realizării  coerenţei  
 politicilor şi implementarea strategiilor guvernamentale în domeniul comunicaţiilor electronice,  
tehnologiei       informaţiei      şi  al   serviciilor    societăţii    informaţionale        şi  societăţii     bazate     pe  
cunoaştere, iar prin Centrul Naţional de Răspuns la Incidente de Securitate Cibernetică  -  CERT- 
 RO  -   asigură  elaborarea  şi  diseminarea  politicilor  publice  de  prevenire  şi  contracarare  a  
incidentelor din cadrul infrastructurilor cibernetice, potrivit ariei de competenţă.  

Guvernul României va elabora proiectul legii privind securitatea cibernetică, pe care îl va supune  
aprobării Parlamentului, potrivit legii.  

 Fiecare  dintre  instituţiile  reprezentate  în  COSC  cooperează  cu  organismele  internaţionale  ale  
 UE, NATO, OSCE etc., fiecare  pe domeniul său de competenţă.  

  

V. Cooperarea între sectorul public şi cel privat  

 Dezvoltarea   cooperării   dintre   mediul   public   şi   cel   privat,   în   scopul   asigurării   securităţii  
cibernetice, reprezintă o direcţie prioritară de acţiune la nivelul organismelor internaţionale sau  
alianţelor la care România este parte, având în vedere că spaţiul cibernetic reuneşte deopotrivă  
infrastructuri cibernetice deţinute şi administrate de stat, precum şi de entităţi private.   

 Principalele  linii  directoare  de  asigurare  a  securităţii  cibernetice,  în  cadrul  cooperării  între  
sectorul public şi cel privat, trebuie să urmărească:   

          - cooperarea bazată pe încredere între stat şi mediul de afaceri, la toate nivelurile;   

          -  creşterea nivelului de protecţie al infrastructurilor cibernetice prin corelarea măsurilor  
întreprinse cu resurse le disponibile în sectorul public şi privat.   

 Responsabilitatea asigurării securităţii cibernetice revine tuturor actorilor implicaţi, ţinând cont  
de  interesele  complementare  în  acest  domeniu  pentru  asigurarea  legalităţii  operaţiunilor  
desfăşurate,  combaterea  fenomenului  criminalităţii  informatice  şi  protecţia  infrastructurilor  
critice interconectate cu spaţiul cibernetic şi se bazează pe sporirea încrederii reciproce.   

 Principalele obiective ale cooperării între sectorul  public şi cel privat vizează:   

          - schimbul de informaţii privind ameninţări, vulnerabilităţi şi riscuri specifice;   

                                                            15 / 17  
  

----------------------- Page 16-----------------------

          -  dezvoltarea  capabilităţilor  de  avertizare  timpurie  şi  de  răspuns  la  incidente  şi  atacuri  
cibernetice;   

          - desfăşurarea de exerciţii comune privind securitatea spaţiului cibernetic;   

          - dezvoltarea de programe educaţionale şi de cercetare în domeniu;   

          - dezvoltarea culturii de securitate;   

          -  reacţia comună în cazul unor atacuri cibernetice majore.   

Realizarea  obiectivelor  menţionate  presupune  conlucrarea  dintre  sectorul  public  şi  sectorul  
privat,  inclusiv  prin  măsuri  de  prevenţie,  conştientizare  şi  promovare  a  oportunităţilor  în  
domeniul cibernetic.  

  

VI. Concluzii  

Asigurarea  securităţii  cibernetice  se  bazează  pe  cooperarea  la  nivel  naţional  şi  internaţional  
pentru protejarea spaţiului cibernetic, prin coordonarea demersurilor naţionale cu orientările şi  
măsurile adoptate la nivel internaţional, în formatele de cooperare la care România este parte.   

Având  în  vedere  dinamismul  evoluţiilor  globale  în  spaţiul  cibernetic,  precum  şi  obiectivele  
României în procesul de dezvoltare a societăţii informaţionale şi implementare pe scară largă a  
serviciilor  electronice  este necesară  elaborarea unui  program naţional  detaliat,  care  -  pe  baza  
reperelor  oferite  de  prezenta  strategie  -  să  asigure  elaborarea  şi  punerea  în  practică  a  unor  
proiecte concrete de securitate cibernetică.   

Măsurile  destinate  operaţionalizării  SNSC  trebuie  armonizate  cu  eforturile  pe  dimensiunea  
protecţiei infrastructurilor critice, respectiv cu evoluţia procesului de dezvoltare a capabilităţilor  
de tip CERT. În varianta optimă, SNSC trebuie să dispună de o structură flexibilă şi adaptivă care  
să  înglobeze  capabilităţi  de  identificare  şi  anticipare,  resurse  şi  proceduri  operaţionale  de  
prevenire, reacţie şi contracarare, precum şi instrumente pentru documentare şi sancţionare a  
autorilor atacurilor cibernetice.   

Este  necesară  implementarea,  la  nivel  naţional,  a  unor  standarde  minimale  procedurale  şi  de  
securitate  pentru  infrastructurile  cibernetice,  care  să  fundamenteze  eficienţa  demersurilor  de  
protejare faţă de atacuri cibernetice şi să limiteze riscurile producerii unor incidente cu potenţial  
impact semnificativ.   

Autorităţile publice cu responsabilităţi în acest domeniu vor aloca resursele financiare necesare  
asigurării securităţii cibernetice prin intermediul politicilor de planificare. Pentru asigurarea unei  
capacităţi sporite de identificare, evaluare şi proiectare a măsurilor adecvate de management al  
riscului sau de răspuns la incidente şi atacuri cibernetice este prioritară dezvoltarea schimburilor  

                                                           16 / 17  
  

----------------------- Page 17-----------------------

de  informaţii  şi  transferului  de  expertiză  între  autorităţile  cu  responsabilităţi  în  domeniu,  
dezvoltarea  cooperării  între  sectorul  public  şi  cel  privat  şi  extinderea  cooperării  cu  mediile  
 neguvernamentale şi comunitatea academică.   

SNSC va constitui platforma de cooperare şi armonizare a capabilităţilor de tip CERT existente la  
 nivel naţional, valorificând instrumentele oferite de acestea, şi va acţiona pentru consolidarea  
expertizei în domeniul riscurilor cibernetice, prin stimularea sinergiilor între diferitele planuri de  
acţiune      în   domeniul        securităţii    cibernetice       (militar-civil,    public-privat,      guvernamental- 
 neguvernamental).   

 Dat  fiind  ritmul  rapid  de  evoluţie  a  problematicii,  prezenta  strategie  va  fi  testată  şi  revizuită  
 permanent, inclusiv în contextul mai larg al Strategiei de apărare, în vederea adaptării continue  
 la provocările şi oportunităţile generate de un mediu de securitate în permanentă schimbare.   

În termen de 90 de zile de la intrarea în vi goare a prezentei strategii, COSC va elabora Programul  
 naţional destinat managementului riscului în domeniul securităţii cibernetice.  

                                                            17 / 17  
  
